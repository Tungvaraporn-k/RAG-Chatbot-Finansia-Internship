ทำความรู้จักกับพันธบัตรรัฐบาลคืออะไร?

พันธบัตรรัฐบาล (Government Bond) คือ ตราสารหนี้ชนิดหนึ่งที่ออกโดยหน่วยงานภาครัฐ หรือรัฐวิสาหกิจ เพื่อระดมทุนจากประชาชน นำไปใช้พัฒนาโครงการต่าง ๆ ของรัฐบาล หรือจ่ายคืนหนี้ของรัฐ โดยลักษณะการลงทุนในพันธบัตรรัฐบาลจะเป็นการลงทุนที่ไม่ซับซ้อนเหมือนการลงทุนรูปแบบอื่น ๆ

สำหรับการลงทุนในพันธบัตรรัฐบาล ผู้ซื้อจะมีสถานะเสมือนเป็นเจ้าหนี้ของรัฐบาล ส่วนรัฐบาลมีหน้าที่จ่ายคืนเงินต้นพร้อมดอกเบี้ยตามสัญญา เฉลี่ยอยู่ที่ราวปีละ 1.5-2% ต่อปี ถือได้ว่าเป็นการลงทุนที่มีความเสี่ยงต่ำ เพราะได้รับการค้ำประกันจากภาครัฐ จึงเหมาะกับผู้ที่ต้องการความมั่นคงและผลตอบแทนที่แน่นอน

พันธบัตรรัฐบาลมีกี่ประเภท
พันธบัตรรัฐบาลจะมีทั้งแบบระยะสั้น อายุไม่เกิน 1 ปี และแบบระยะยาวที่มีอายุตั้งแต่ 1 ปีขึ้นไป โดยพันธบัตรรัฐบาลในประเทศไทย สามารถแบ่งได้เป็น 5 ประเภท คือ

ตั๋วเงินคลัง (Treasury Bill)
จัดเป็นพันธบัตรรัฐบาลแบบระยะสั้นที่ออกโดยกระทรวงการคลัง โดยมีวัตถุประสงค์เพื่อบริหารเงินระยะสั้นของรัฐบาล ซึ่งตั๋วเงินคลังจะมีทั้งแบบอายุ 1 เดือน 3 เดือน 6 เดือน และ 1 ปี สำหรับการจ่ายผลตอบแทนของตั๋วเงินคลังจะอยู่ในรูปแบบของส่วนลด คือ เมื่อออกขาย จะขายในราคาที่หักส่วนลดจากมูลค่าหน้าตั๋ว แต่เมื่อครบกำหนดสามารถไถ่ถอนตามราคาที่ตราไว้หน้าตั๋ว ผู้ซื้อจะได้ส่วนต่างของราคาเป็นผลตอบแทนนั่นเอง

พันธบัตรรัฐบาลแบบอัตราดอกเบี้ยคงที่ (Fixed rate Government Bond)
เป็นพันธบัตรที่มีวัตถุประสงค์ในการระดมทุนเพื่อพัฒนาประเทศ ปรับโครงสร้างหนี้สาธารณะ หรือชดเชยการขาดดุลงบประมาณ เป็นพันธบัตรรัฐบาลแบบระยะยาว มีอายุตั้งแต่ 1 ปีขึ้นไป และบางชนิดมีอายุยาวถึง 50 ปี การจ่ายดอกเบี้ยจะเป็นแบบอัตราดอกเบี้ยคงที่ (Fixed rate) ปีละ 2 ครั้ง และชำระเงินต้นคืนในวันที่ไถ่ถอน

พันธบัตรออมทรัพย์ (Saving Bond)
คือพันธบัตรที่ออกมาเพื่อส่งเสริมการออมให้กับประชาชน โดยจะกำหนดเงื่อนไขให้เอื้อต่อการลงทุนสำหรับประชาชนทั่วไป เช่น การห้ามซื้อขายพันธบัตรออมทรัพย์นอกกลุ่มนักลงทุนที่เป็นบุคคลธรรมดาภายในปีแรก หรือการจำกัดวงเงินลงทุนในพันธบัตรออมทรัพย์ให้ไม่สูงมาก เป็นต้น

พันธบัตรรัฐบาลชดเชยเงินเฟ้อ (Inflation-linked Bond)
เป็นตราสารหนี้อายุ 1 ปีขึ้นไป ที่ให้ผลตอบแทนปรับตามอัตราเงินเฟ้อ พูดง่าย ๆ คือช่วยรักษามูลค่าเงินและอำนาจซื้อของผู้ลงทุนในภาวะค่าครองชีพสูง โดยจ่ายดอกเบี้ยทุก 6 เดือน และเมื่อไถ่ถอน ผู้ลงทุนจะได้รับเงินต้นคืน พร้อมส่วนชดเชยเงินเฟ้ออ้างอิงจากดัชนีเงินเฟ้อทั่วไป (Headline inflation)

พันธบัตรรัฐบาลอัตราดอกเบี้ยลอยตัว (Floating rate Bond)
มีวัตถุประสงค์เหมือนกับพันธบัตรรัฐบาลอัตราดอกเบี้ยคงที่ คือ ชดเชยการขาดดุลงบประมาณของรัฐบาล และมีอายุตั้งแต่ 1 ปีขึ้นไป โดยอัตราดอกเบี้ยจะปรับตามอัตราดอกเบี้ยอ้างอิงในตลาด

ข้อดีของพันธบัตรรัฐบาลมีอะไรบ้าง
พันธบัตรรัฐบาลเป็นการออมเงินรูปแบบหนึ่ง โดยเป็นการลงทุนที่มีความน่าเชื่อถือสูง และมีความเสี่ยงต่ำกว่าการลงทุนอื่น ๆ เช่น กองทุนรวมหุ้น หรือหุ้นรายตัวในตลาดหลักทรัพย์ ขณะเดียวกันก็ให้ผลตอบแทนดีกว่าการฝากเงินในบัญชีออมทรัพย์ทั่วไป ตอบโจทย์คนที่อยากให้เงินงอกเงย แต่สามารถรับความเสี่ยงได้น้อย และยังสามารถเลือกซื้อได้ตามระยะเวลาของพันธบัตร หรือจะเน้นการออมเงินผ่านพันธบัตรออมทรัพย์ก็ได้เช่นกัน

โดยสามารถสรุปข้อดีของพันธบัตรรัฐบาลได้แบบเข้าใจง่าย คือ

มีความน่าเชื่อถือสูง และความเสี่ยงต่ำ เพราะออกโดยรัฐบาล
เหมาะกับผู้ที่รับความเสี่ยงได้น้อย และต้องการความมั่นคง
ให้ผลตอบแทนสม่ำเสมอ
ได้ผลตอบแทนดีกว่าการฝากเงินบัญชีออมทรัพย์

แหล่งที่มา : https://krungthai.com/th/financial-partner/learn-financial/1755