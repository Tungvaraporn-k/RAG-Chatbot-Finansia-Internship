ลงทุนกองทุนรวมมือใหม่เริ่มยังไง? แนะนำวิธีเลือกกองทุนให้เหมาะสม
       
       กองทุนรวม (Mutual Fund) คือ การลงทุนรูปแบบหนึ่งที่เปิดโอกาสให้ผู้ลงทุนหลาย ๆ รายนำเงินมารวมกัน แล้วมอบหมายให้ผู้เชี่ยวชาญอย่างบริษัทหลักทรัพย์จัดการกองทุน (บลจ.) ที่ได้รับใบอนุญาตจากคณะกรรมการกำกับหลักทรัพย์และตลาดหลักทรัพย์ (ก.ล.ต.) เป็นผู้บริหารจัดการเงินก้อนนั้นให้ โดยการลงทุนจะเป็นไปตามนโยบายของแต่ละกองทุน เช่น ลงทุนในตราสารหนี้ หุ้น อสังหาริมทรัพย์ ทองคำ หรือสินทรัพย์อื่น ๆ ทำให้ไม่ว่าคุณจะมีเงินมากหรือน้อยก็สามารถลงทุนได้ และยังมีผู้จัดการกองทุนที่มีความเชี่ยวชาญมาช่วยบริหารพอร์ตให้คุณอย่างใกล้ชิด
 
    ข้อดีของการลงทุนในกองทุนรวม
       ลงทุนกองทุนรวมมือใหม่ถือเป็นทางเลือกที่เหมาะมาก หากอยากให้เงินทำงานแต่ยังไม่มีเวลา หรือไม่มีความรู้ลึกด้านการลงทุน ลองมาดูกันว่าทำไมกองทุนรวมถึงตอบโจทย์นักลงทุนมือใหม่ได้ดี
มีผู้เชี่ยวชาญด้านการลงทุนบริหารและดูแล เงินของคุณจะถูกบริหารโดยผู้จัดการกองทุนและทีมงานที่มีความเชี่ยวชาญจากบริษัทหลักทรัพย์จัดการกองทุน (บลจ.) เพื่อทำหน้าที่บริหาร วิเคราะห์ตลาด และตัดสินใจลงทุนแทนคุณ จึงช่วยประหยัดเวลาในการคัดเลือกสินทรัพย์เองได้
มีทางเลือกหลากหลาย เงินน้อยก็ลงทุนได้ การลงทุนในกองทุนรวมมักจะเริ่มต้นที่หลักร้อย หรือบางกองทุนก็มีขั้นต่ำเพียง 1 บาท มีระดับความเสี่ยงให้เลือกตามระดับที่ยอมรับได้ และมีทางเลือกสินทรัพย์ให้เลือกครบ ทั้งกองทุนหุ้น ตราสารหนี้ ทองคำ อสังหาริมทรัพย์ สินทรัพย์ทางเลือก และสามารถซื้อกองทุนลดหย่อนภาษีอย่างกองทุน RMF, กองทุน Thai ESG และกองทุน Thai ESGX ได้ด้วย
เป็นการลงทุนแบบกระจายความเสี่ยง กองทุนรวมจะเลือกลงทุนในสินทรัพย์ที่หลากหลาย เช่น หุ้น พันธบัตร หรือสินทรัพย์ทางเลือก ดังนั้นการลงทุนในกองทุนรวมจึงลดความเสี่ยงจากการกระจุกตัวในสินทรัพย์ใดสินทรัพย์หนึ่งได้
สภาพคล่องสูง ผู้ลงทุนสามารถขายคืนหน่วยลงทุนได้ตามวันและเวลาทำการ และจะได้รับเงินตามเงื่อนไขของกองทุนนั้น ๆ เช่น T+2 หมายถึงจะได้รับเงินภายใน 2 วันทำการหลังจากส่งคำสั่งขายสำเร็จ ทั้งนี้เรื่องสภาพคล่องจะมีข้อยกเว้นในกลุ่มกองทุนลดหย่อนภาษี คือ กองทุน Thai ESG และ กองทุน Thai ESGX ต้องถือครองอย่างน้อย 5 ปี จึงจะขายคืนได้ ส่วนกองทุน RMF ต้องถือครองอย่างน้อย 5 ปี และต้องถือครองถึงอายุ 55 ปีจึงจะขายคืนได้
มีกฎหมายกำกับดูแล การลงทุนในกองทุนรวมอยู่ภายใต้การกำกับของ ก.ล.ต. ผู้ลงทุนจึงมั่นใจได้ว่ามีความโปร่งใสและปลอดภัย

แหล่งที่มา : https://www.keptbykrungsri.com/kept-tips/investment/how-to-choose-mutual-fund