วิธีเลือกหุ้นตัวแรกให้เหมาะกับคุณ เทคนิคเพื่อมือใหม่เล่นหุ้น
 

สำหรับมือใหม่เล่นหุ้นหลายคนที่กำลังสนใจเริ่มต้นลงทุน คงกำลังประสบปัญหาว่าจะเลือกซื้อหุ้นมือใหม่อย่างไรดี เมื่อตลาดหลักทรัพย์มีหุ้นให้เลือกมากกว่า 600 บริษัท แม้ว่าจะอ่านหนังสือเรื่องการลงทุนมาหลายเล่มก็อาจจะยังไม่แน่ใจ วันนี้ผม Mr. Phillip อยากจะมาแชร์เป็นเทคนิคง่าย ๆ ที่จะช่วยให้เราตัดสินใจเลือกหุ้นตัวแรกมาอยู่ในพอร์ตกันครับ 
 
1. หาหุ้นแบบมองหาจากชีวิตประจำวัน (Bottom-up Approach)
ในช่วงเวลาที่เรายังไม่มีความรู้เรื่องการลงทุนมากนัก วิธีง่าย ๆ สำหรับผู้ซื้อหุ้นมือใหม่ที่ผมอยากจะแนะนำคือการเริ่มต้นจากสิ่งที่เราใช้หรือพบเจอในชีวิตประจำวันกันก่อนเลยครับ ผมขอยกตัวอย่างเป็นช่วงเวลา เพื่อเพื่อน ๆ นักลงทุนมือใหม่ได้เห็นภาพกันนะครับ ว่าในชีวิตประจำวันเรามีหุ้นตัวไหนที่เกี่ยวข้องกับเราบ้าง

 

ช่วงเช้า – เพื่อน ๆ ที่เป็นมนุษย์เงินเดือนที่ต้องเดินทางไปออฟฟิศที่ใจกลางเมือง คงหลีกเลี่ยงไม่พ้นที่จะต้องใช้รถไฟฟ้าทั้งบนดินและใต้ดิน ซึ่งทั้งรถไฟฟ้าบนดินและรถไฟฟ้าใต้ดิน หุ้นของทั้งคู่ก็สามารถซื้อขายหุ้นในตลาดหลักทรัพย์ในกลุ่มของ บริการ (Service)

ช่วงกลางวัน – หลังจากที่เราทานอาหารกลางวันเรียบร้อยแล้ว เราอาจจะต้องการของหวานหรือขนมกรุบกรอบเพื่อที่จะกลับไปทำงานอย่างมีความสุขในช่วงบ่าย เราอาจจะต้องแวะไปที่ร้านสะดวกซื้ออย่าง 7-11 ซึ่งหุ้นร้านสะดวกซื้อ ก็สามารถซื้อขายในตลาดหลักทรัพย์ในกลุ่มของ บริการ (Service)

ช่วงเย็น – เราอาจจะไปเดินเล่นที่ห้างสรรพสินค้าเพื่อซื้อของใช้ต่าง ๆ และชำระเงินด้วยบัตรเครดิต ซึ่งธุรกิจบัตรเครดิตเหล่านี้ก็มีหุ้นที่สามารถซื้อขายในตลาดหลักทรัพย์ จะอยู่ในกลุ่มของการเงิน (Finance)

 
มาถึงตรงนี้ เพื่อน ๆ จะเห็นว่าชีวิตประจำวันของเรามีหุ้นเกี่ยวข้องอยู่ตลอดเวลา การที่เราเริ่มเลือกหุ้นจากชีวิตประจำวันนั้นมีข้อดีอย่างเห็นได้ชัด คือ เราจะรู้ว่าธุรกิจนั้นมีรายได้จากอะไรครับ หลังจากที่เรารู้แล้วว่ามีหุ้นอะไรเกี่ยวข้องบ้าง ก็ต้องเจาะต่อไปว่า ธุรกิจที่เราสนใจมีแนวโน้มการเติบโตเป็นอย่างไร และมุมมองของนักวิเคราะห์ซึ่งเป็นมืออาชีพด้านนี้โดยเฉพาะให้ความคิดเห็นต่อบริษัทเป็นอย่างไร เพื่อช่วยในการตัดสินใจของเราครับ 

2. หาหุ้นแบบการมองภาพใหญ่ (Top down Approach)
 

การมองภาพใหญ่ คือ เราเริ่มจากการที่มองว่าอุตสาหกรรมใดมีความน่าสนใจในการลงทุนบ้าง ยกตัวอย่างแบบง่าย ๆ ในประเทศไทย เป็นประเทศที่มีความโดดเด่นเรื่องของการท่องเที่ยว โดย GDP ของไทย 14% มาจากการท่องเที่ยวถือเป็นสัดส่วนที่มากใน GDP ของประเทศ เราก็จะต้องมองหาอุตสาหกรรมที่ได้ประโยชน์จากการที่ประเทศไทยเรามี GDP มาจากการท่องเที่ยว เช่น สนามบิน โรงแรม ร้านอาหาร หรือสายการบิน หรือ ตอนนี้ถ้าหากเราเห็นว่า ล่าสุดรัฐบาลได้มีการเปิดให้โรงพยาบาลเอกชน สามารถนำเข้าวัคซีนป้องกัน COVID-19 มาเพื่อฉีดให้ประชาชนได้ เราก็เห็นได้ว่ากลุ่มโรงพยาบาลจะได้ประโยชน์ค่อนข้างมาก

 

หลังจากที่เรารู้และเข้าใจแล้วว่า อุตสาหกรรมใดได้ประโยชน์จากเหตุการณ์ใดบ้าง เราก็ไปเจาะต่อว่า มีหุ้นอะไรบ้างที่อยู่ในอุตสาหกรรมที่เราสนใจ และบริษัทที่เราสนใจมีความสามารถในการทำกำไรอย่างไร และมีแนวโน้มในอนาคตเป็นอย่างไร ซึ่งในส่วนของแนวโน้มในอนาคตอาจจะยากเกินไปสำหรับมือใหม่เล่นหุ้น ส่วนนี้ผมแนะนำให้อ่านบทวิเคราะห์ที่บริษัทหลักทรัพย์ต่าง ๆ มีข้อมูลให้เราครับ

 

ข้อควรระวังสำหรับมือใหม่เล่นหุ้นก่อนเริ่มต้นลงทุน
ก่อนที่มือใหม่เล่นหุ้นจะเริ่มลงทุน มีปัจจัยสำคัญที่ต้องพิจารณาอย่างรอบคอบ นั่นคือการกำหนดงบประมาณที่เหมาะสมจากเงินเย็น ซึ่งควรเริ่มต้นไม่เกิน 30% ของเงินออม พร้อมทั้งกระจายความเสี่ยงโดยการลงทุนในหุ้นหลายตัวและหลายกลุ่มอุตสาหกรรม และที่สำคัญมือใหม่เล่นหุ้นควรศึกษาเรื่องค่าธรรมเนียมการซื้อหุ้นให้เข้าใจ เพราะการซื้อขายบ่อยเกินไปอาจทำให้ต้นทุนสูงจนกระทบผลตอบแทนได้

เพื่อน ๆ นักลงทุนมือใหม่จะเห็นว่า ทั้งสองเทคนิคเลือกหุ้นนี้ไม่ได้ยากอย่างที่คิดเลยครับ เพียงแค่เริ่มต้นจากการสังเกตชีวิตประจำวันว่าเราใช้อะไรที่เกี่ยวข้องบ้าง และเริ่มต้นหาข้อมูล ถ้าหากเพื่อน ๆ ไม่แน่ใจว่าข้อมูลที่ได้มาจากการหาเองนั้นถูกต้องหรือไม่ ให้เราช่วยดูแลเพื่อน ๆ ได้ครับ เพียงทัก Inbox มาและเปิดบัญชีซื้อขายหุ้นกับหลักทรัพย์ฟิลลิป เรามีทีมงานที่จะคอยเป็น Coach สำหรับมือใหม่โดยเฉพาะเลยครับ

ท้ายสุดอยากให้ทุกครั้งที่เราตัดสินใจซื้อหุ้นเพื่อลงทุน ให้เกิดจากการตัดสินใจของเราเอง อย่าเชื่อในสิ่งที่คนอื่นพูด เพราะการเริ่มต้นลงทุนอย่างรอบคอบและระมัดระวังจะช่วยให้มือใหม่เล่นหุ้นมีโอกาสประสบความสำเร็จในการลงทุนมากขึ้น และสามารถพัฒนาตนเองเป็นนักลงทุนที่มีคุณภาพในอนาคต

แหล่งที่มา : https://www.phillip.co.th/th/update/advice/find-the-first-stock-for-beginner