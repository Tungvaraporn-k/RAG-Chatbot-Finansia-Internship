การวิเคราะห์ปัจจัยพื้นฐานคืออะไร
การวิเคราะห์ปัจจัยพื้นฐาน (Fundamental Analysis) เป็นวิธีที่นักลงทุนและนักเทรดใช้เพื่อพยายามหามูลค่าที่แท้จริงของสินทรัพย์หรือธุรกิจ โดยการศึกษาปัจจัยภายในและภายนอกอย่างถี่ถ้วนเพื่อพิจารณาว่าสินทรัพย์หรือธุรกิจที่วิเคราะห์อยู่นั้นมีมูลค่าสูงเกินไปหรือต่ำเกินไป และเพื่อให้ได้มูลค่าที่ถูกต้องแม่นยำ จากนั้นก็จะนำข้อสรุปที่ได้มาประกอบการวางกลยุทธ์ที่มีโอกาสสร้างผลตอบแทนที่ดี

ตัวอย่างเช่น ถ้าคุณสนใจบริษัทใด คุณอาจศึกษาข้อมูลต่างๆ เช่น รายได้ของบริษัท งบดุล งบการเงิน และกระแสเงินสดของบริษัทเป็นอันดับแรก เพื่อให้เข้าใจถึงสถานะทางการเงินของบริษัท จากนั้น คุณอาจมองภาพรวมขององค์กรเพื่อศึกษาตลาดหรืออุตสาหกรรมที่ดำเนินกิจการอยู่ เช่น ใครเป็นคู่แข่งของบริษัท กลุ่มประชากรใดคือเป้าหมายของบริษัท บริษัทกำลังขยายกิจการอยู่หรือไม่ คุณยังอาจมองภาพรวมให้กว้างขึ้นไปอีกเพื่อพิจารณาปัจจัยทางเศรษฐกิจต่างๆ เช่น อัตราดอกเบี้ยและ อัตราเงินเฟ้อเป็นต้น

เราเรียกแบบที่กล่าวมานี้ว่า แนวทางจาก ล่างขึ้นบน นั่นคือ เริ่มที่บริษัทที่คุณสนใจก่อน แล้วพยายามทำความเข้าใจสถานะของบริษัทในระบบเศรษฐกิจในวงกว้างไปเรื่อยๆ แต่คุณสามารถใช้วิธีการแบบ บนลงล่างก็ได้เช่นกัน ซึ่งเป็นการจำกัดตัวเลือกให้แคบลง โดยพิจารณาจากภาพรวมที่ใหญ่กว่าเป็นอันดับแรก

เป้าหมายสุดท้ายของการวิเคราะห์ประเภทนี้คือการคาดการณ์ราคาหุ้น แล้วนำไปเปรียบเทียบกับราคาปัจจุบัน หากตัวเลขนั้นสูงกว่าราคาปัจจุบัน คุณอาจสรุปได้ว่าราคานั้นมีมูลค่าต่ำเกินไป หากราคาต่ำกว่าราคาตลาด คุณก็อาจสรุปได้ว่าราคาปัจจุบันมีมูลค่าสูงเกินไป เมื่อสรุปข้อมูลจากการวิเคราะห์แล้ว คุณก็สามารถตัดสินใจจากข้อมูลนั้นได้ว่าจะซื้อหรือขายหุ้นของบริษัทนั้นๆ หรือไม่

การวิเคราะห์ปัจจัยพื้นฐาน (Fundamental Analysis - FA) เทียบกับ การวิเคราะห์ทางเทคนิค (Technical Analysis - TA)
นักเทรดและนักลงทุนที่เพิ่งเริ่มเทรดในตลาดคริปโทเคอร์เรนซี , ตลาด Forex หรือตลาดหุ้นมักจะสับสนว่าควรใช้แนวทางแบบใด การวิเคราะห์ปัจจัยพื้นฐานและการวิเคราะห์ทางเทคนิคนั้นมีลักษณะแตกต่างกันอย่างสิ้นเชิง โดยเฉพาะอย่างยิ่งในแง่ของวิธีการวิเคราะห์และปัจจัยที่นำมาพิจารณา อย่างไรก็ดี ทั้งสองวิธีการนี้ต่างก็ให้ข้อมูลที่เกี่ยวข้องกับการเทรด แล้ววิธีไหนดีที่สุด

ความจริงแล้ว การตั้งคำถามว่าแต่ละวิธีมีข้อดีอย่างไรอาจจะเหมาะสมกว่า โดยพื้นฐานแล้ว นักวิเคราะห์ปัจจัยพื้นฐานเชื่อว่าราคาหุ้นไม่ใช่สิ่งที่บ่งบอกถึงมูลค่าที่แท้จริงของหุ้นเสมอไป ซึ่งเป็นแนวคิดอันเป็นรากฐานที่สนับสนุนการตัดสินใจในการลงทุน 

ในทางกลับกัน นักวิเคราะห์ทางเทคนิคเชื่อว่าการเปลี่ยนแปลงของราคาในอนาคตสามารถคาดการณ์ได้จาก Price Action (พฤติกรรมราคา) และข้อมูลปริมาณในอดีต โดยจะไม่ใส่ใจกับการศึกษาปัจจัยภายนอก แต่จะเน้นการอ่านกราฟราคา รูปแบบ และแนวโน้มในตลาดแทน โดยมีเป้าหมายที่จะระบุจุดที่เหมาะสมสำหรับการเข้าและออก Position

ผู้สนับสนุนแนวคิด Efficient Market Hypothesis (EMH) เชื่อว่าเป็นไปไม่ได้เลยที่จะเอาชนะตลาดอย่างต่อเนื่องด้วย การวิเคราะห์ทางเทคนิค (TA) ทฤษฎีนี้ชี้ให้เห็นว่า ตลาดการเงินจะสะท้อนข้อมูลที่แท้จริงทั้งหมดเกี่ยวกับสินทรัพย์ (ข้อมูลนั้นมีความ "เป็นเหตุเป็นผล") และได้คำนึงถึงข้อมูลในอดีตแล้ว EMH ในเวอร์ชันที่ "อ่อนกว่า" ไม่ได้ต่อต้านการวิเคราะห์ปัจจัยพื้นฐาน แต่รูปแบบที่ "แข็งกว่า" โต้ว่า แม้จะทำการวิจัยอย่างละเอียดแล้วก็ตาม ก็เป็นไปไม่ได้เลยที่จะสร้างความได้เปรียบในการแข่งขัน

เป็นที่เข้าใจได้ว่าตามหลักแล้ว ไม่มีกลยุทธ์ใดที่ดีกว่าไปกว่ากัน เนื่องจากทั้งคู่สามารถนำเสนอข้อมูลเชิงลึกที่มีค่าในด้านต่างๆ ได้ นักเทรดบางคนอาจเห็นว่าการเทรดบางรูปแบบได้ผลกว่า และในทางปฏิบัติ นักเทรดจำนวนมากใช้ทั้งสองวิธีร่วมกันเพื่อสังเกตการณ์ภาพรวมที่กว้างขึ้น ซึ่งวิธีนี้ก็ได้ผลกับทั้งการเทรดระยะสั้นและการลงทุนระยะยาว

ตัวชี้วัดยอดนิยมในการวิเคราะห์ปัจจัยพื้นฐาน
ในการวิเคราะห์ปัจจัยพื้นฐานนั้น เราไม่ได้ดูข้อมูลเชิงลึกจากกราฟแท่งเทียน, MACD หรือ RSI แต่เราจะใช้ตัวชี้วัดเฉพาะสำหรับ FA จำนวนหนึ่งแทน ในส่วนนี้ เราจะพูดถึงตัวชี้วัดที่ได้รับความนิยมมากที่สุด

กำไรต่อหุ้น (Earnings Per Share หรือ EPS)
กำไรต่อหุ้น (Earnings per share) เป็นตัวชี้วัดความสามารถในการทำกำไรของบริษัท ซึ่งจะบ่งบอกว่าบริษัทมีกำไรต่อหุ้นที่อยู่ในมือผู้ถือหุ้น (Outstanding Share) มากน้อยเพียงใด โดยจะมีการคำนวณตามสูตรต่อไปนี้

แหล่งที่มา : https://www.binance.th/th/academy/trading/4dd273aa902242a1896fb4aef19430b6